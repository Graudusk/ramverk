---
---
Redovisning kmom10
=========================

###Krav 1, 2 och 3: Grunden

####Inledningen

Jag inledde arbetet med att läsa igenom projektbeskrivningen och fundera hur min lösning på uppgiften kunde se ut. Eftersom att jag behövde välja ett tema på webbsidan och jag är intresserad av att resa bestämde jag mig för att göra en stackoverflow-liknande sida med frågor, svar och kommentarer där ämnet rörde resor. Företaget och således webbsidan bytte jag namn på till "Travelers' Info" och skapade en påhittad företagsledning med mig själv som webbdesigner. Denna information går att se på sidan "about".

Efter att jag hade skrivit en planering för alla funktioner och sidor som skulle finnas på webbsidan skapade jag en ny installation av anax-ramverk1 och började föra över det jag skulle behöva från redovisa-sidan, såsom config-filer, smidiga funktioner, vyer jag kunde återanvända m.m. Jag scaffoldade också in mina controllers och allt som kommer med dem på samma sätt som jag gjorde i kmom06 för att få en crud, formulär, controller och sql-kod för alla de tabeller jag ska använda på webbsidan. Answer, User, Question, Tag och Comment var klasser jag skapade med kommandot:

```anax create src/[Klassnamn] ramverk1-controller-v2```

Detta gav mig en stabil grund att börja arbetet på samt sparade mig tid jag hade behövt lägga på att bygga upp klasserna från grunden. Nu kunde jag påbörja arbetet med att anpassa koden till hur jag ville ha den.

####Databasen och Active directory på webbsidan

Efter att mina controller-klasser hade autogenererats fram började jag redigera sql-koden som skapades. Alla tabeller skulle redigeras för att få de kolumner och tillhörande kolumners värdetyper att stämma med min skiss. Jag började med att skapa tabellerna i SQlite för att kunna starta arbetet med att bygga controllerklasserna, medveten om att jag skulle använda MySQL på den färdiga versionen. Questiontabellen fck utgöra den basala tabellen som allt annat binds runt. Alla svar är kopplat till en fråga, alla kommentarer likaså. Alla taggar finns var och en som en rad i taggtabellen men är alla kopplade till en fråga. Användartabellen har ingen stark koppling till frågetabellen i dess riktning, endast från frågetabellen till sig själv.

Jag använder mig av modulerna `anax/database-active-record` och `anax/database-query-builder` för att göra SQL-frågor till databasen och alla SQL-querys körs i varje controllers klass där jag också anger vilka kolumner varje klass kommer ha att jobba mot databasen med.

Därefter redigerade jag HTML-formulären som scaffoldades fram för att de skulle stämma överens med tabellernas kolumner samt redigera texten en aning för att passa sidan. Jag skapade en metod som skulle skapa en tagg för varje kommaseparerat värde för "Tags" i frågeformuläret genom att split-a värdet i textfältet på komma-tecken och sedan loopa igenom arrayen som skapades och spara varje värde till en rad i taggtabellen. Detta var det bästa sättet jag kunde komma på för att en användare skulle, på enklast möjliga sätt, kunna skapa taggar utan att, för varje tagg, gå in i ett "skapa-formulär", ange uttryckligen vilken fråga taggen skulle tillhöra och sedan skriva in taggtexten.

####Anpassning av controllers

När formulären skapade, raderade och uppdaterade de värden jag ville började jag utforma vyerna tillsammans med alla controllers metoder. För att underlätta testandet skapade jag en fil med SQL-kod, `sql/ddl/insert.sql`, som skapade testdata jag kunde testa vyerna mot. De SQL-frågor jag behövde bygga upp för att få den data i vyerna jag ville ha, krävde komplicerade frågor med joins, limits och många villkor. Detta märkte jag att SQlite inte var bättre än MySQL på så jag gjorde den förutsedda flytten av databasen till min MySQL-installation. MySQL fungerade utmärkt tillsammans med anax-modulerna för active record och querybuilder, vilket underlättade fortsatt utveckling av SQL-frågor på webbsidan.

I början använde jag de fördefinierade metoder som fanns i anax/query-builder för att hämta ut data, men jag märkte rätt snart att jag gjorde om samma typer av frågor många gånger och funktionerna i Controller-klasserna växte sig väldigt stora på grund av mängen SQL-kod jag skrev i dessa. Därför skapade jag färdiga SQL-frågor, med hjälp av query-builder-metoder, i varje controllers klass som jag kunde kalla på i controllermetoderna istället. Detta sparade mig mycket utrymme och gjorde koden mer läsbar.

####Inloggning, användare

Jag utformade min UserController-klass så att den innehöll routes för inloggning, utloggning och registrering av användare. Jag skapade också en klass som kunde hantera auktorisering av användare `UserSecurity.php`. Den innehåller metoder som låter mig kontrollera dels att en användare är inloggad och sedan ifall en inloggad användares id stämmer överens med användar-id som sidan frågar efter. Misslyckas kollen i någon av säkerhetsmetoderna skickas användaren till webbsidans inloggningssida.

Varje användare får en profilbild, genererad i realtid genom [gravatar.com](https://sv.gravatar.com/). Jag använder mig av en redigerad version av implementationsförslaget de tillhandahåller i sin [dokumentation](https://sv.gravatar.com/site/implement/images/php/). Bilden genereras fram utifrån användarens e-postadress som är unik i användartabellen.

När en användare ska registreras får man skriva in sina uppgifter i ett formulär med namn, e-post och lösenord. Lösenordet krypteras och skrivs in i användartabellen tillsammans med de andra uppgifterna.

Metoden för inloggning till webbsidan är simpel och fungerar så att en användare skriver in sin e-post och sitt lösenord i ett formulär. Uppgifterna jämförs med databasen och ifall en matchning görs sparas användarens id, namn och e-postadress in i en sessionvariabel. Säkerhetsklassen gör sedan varje gång den kallas på en koll mot denna sessionsvariabel för att säkerställa att användaren är inloggad.

Vid utloggning förstörs sessionsvariabeln och man omdirigeras till startsidan igen.

####Readme-filen och GitHub-repot

Jag skapade en README-fil för repositoriet efter hur den jag gjorde för min vädermodul. Efter att ha testat att installera en kopia av repot skrev jag en installationsguide för hur man som användare kan klona git-repot och få en fungerande kopia av den. 

Efter det initierade jag ett git-repo i min projektkatalog och pushade det till github.

Till mitt repo kopplade Travis och Scrutinizer för att få badges i README-filen. I början försökte jag koppla Circle-ci till mitt repo men lyckades inte få den att köra MySQL-frågor och försökte sedan med Travis. Där lyckades jag installera testmiljön men lyckades till en början inte få testfallen att passera. Eftersom att projektspecifikationen anger att repot ska vara kopplat till byggtjänster med motsvarande badges, men inte anger att samtliga ska vara utförligt genomförda med gröna badges, funderade jag på att nöja mig med att endast Scrutinizer fungerade och ger mig en grön badge men att travis inte passerar testerna och slutföra resten av projektet.

Till slut lyckades jag lösa problemet och jag fick travis-testet att passera med grön badge. Det var krångligt och tog mycket tid men jag ville verkligen ha det gröna badget.


###Krav 6: Valfritt (optionell)

Scrutinizer fick jag många fel på i början och spenderade mycket tid på att rätta till och få ett bra betyg på. Jag försökte ta in så mycket jag kunde av meddelandena och förslagen från scrutinizer för att få en så bra kod som möjligt. I slutändan blev jag väldigt nöjd med mitt höga betyg på scrutinizer och skulle säga att jag lade ner så pass mycket tid att jag tycker att det kan räknas som ett optionellt krav. Också travis tog extremt lång tid att få att fungera och jag är nöjd med det resultatet också.

###Allmänt om projektet:

I början försökte jag koppla Circle-ci till mitt repo men lyckades inte få den att köra MySQL-frågor och försökte med Travis. Där kunde jag köra mina installationsfiler innehållandes SQL-frågor men vid testerna kunde jag inte få behörighet i testmiljön för att hämta data ur tabellerna. Jag lade ner alltför mycket tid för att försöka få detta att fungera. Fler än hälften av mina commits skulle jag gissa har med att få travis att fungera med MySQL. Detta var det svåraste problemet jag hade under projektet och tog väldigt mycket av tiden. Till viss del på grund av detta hade jag inte mycket tid över till att göra klart de optionella kraven.

De lätta delarna låg i uppsättningen av grunden. Mycket av det som behövdes för att grundfunktionaliteten i webbsidan skulle fungera gick fort att sätta upp när man använde sig av det vi hade gjort tidigare i kursen.

Tyvärr hann jag inte med krav 4 och 5 på grund av att jag fick lov att prioritera bort dem i förmån för att grundkraven skulle fungera.

Projektet tog i det stora hela ganska så lång tid att genomföra, mest för att jag lade ner väldigt mycket tid på att buggtesta och få koden att passera tester samt Travis och Scrutinizer. Det var ett ganska lätt projekt men med utförliga grundkrav som tog tid att få fungerande på den nivå jag kräver av mig själv på projektnivå. Krav 4 och 5 verkade inte svåra att genomföra och det hade varit kul att göra dessa men tyvärr fanns inte tiden.

###Allmänt om kursen:

Kursen har känts som en inblick i hur PHP-världen ser ut i stort. Vi har fått mycket information om ramverk, har fått göra egna undersökningar om hur de fungerar och det tycker jag har varit lärorikt. Även fast det blev mycket mer skrivande i redovisningstexterna var det också intressant.

Jag har inte mycket klagomål angående kursen och tycker att det var en bra fortsättning på oophp-kursen. Det enda som har varit ett problem verkar ha varit när byggverktyg och API-tjänsterna inte räcker till. Till exempel i kursmomentet där vi skulle skapa en API-tjänst som använde sig av dark sky. Då fanns en gräns för hur många anrop man kunde göra per dag. Det försvårade utvecklingen en aning men fick en också att tänka om angående mängden dataanrop man gjorde. Också Travis och liknande verktyg har varit nyckfulla under kursmoment 05. Ibland är det fel som är utom ens kontroll men som man ändå måste jobba runt. Jag antar att det är oundvikligt när man jobbar mot externa verktyg och tjänster.

Jag skulle ge kursen 7/10 poäng och skulle rekommendera kursen vidare. Läraren har varit hjälpsam och innehållet har varit bra. Om jag ska föreslå någon förändring till det bättre blir det svårt. Jag förstår att det är många saker som kan gå fel med externa verktyg, men kanske lite utförligare information och guider för dessa inte hade varit en dålig idé då det finns många fallgropar när man jobbar med dessa.
